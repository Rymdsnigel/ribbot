Att ge presenter kan vara vanskligt. En spontan gåva som din ärvda skål kan ha känts för fin för mottagaren som har blivit mer besvärad än tacksam. Jag tycker personligen att ägodelar gärna kan byta ägare om bytet blir till glädje, men jag vet att gåvors värde ofta mäts och uppfattas som att det måste besvaras på något jämförbart sätt. Din kompis kan tro att han måste ge dig något lika fint. 
Du gjorde en bra gest, enligt min uppfattning, men mottagaren har inte klarat av din generositet. Det kan du inte göra något åt nu, du kan ju inte ta tillbaka skålen. Men du kan, om du får ett osökt tillfälle, säga att du är glad att din skål har hamnat hos just denne vän, det känns så bra för dig eftersom du själv inte brydde dig så mycket om den. 
Många människor har svårt att formulera ens det enklaste tack. Andra tycker att ordet tack bara ska användas vid högtidliga tillfällen” (vilket förstås är helt fel tänkt, tack är ett ord att slösa med). 
Nu har du gjort dig besvär och ansträngt dig att glädja dina föreningsvänner utan att de har sänt ett tack. Det är fantasilöst och ganska dumt av dem men det är inte detsamma som att de faktiskt är otacksamma eller ointresserade, bara lata och oartiga. Du skulle kunna mejla ut till dem alla en fråga ungefär så här: 
”Har ni fått mitt senaste mejl är jag tacksam för något slags bekräftelse så att jag vet att det inte har försvunnit i cyberrymden”. 
Om du inte får något svar på denna vädjan så kan du tyst och lugnt upphöra med dessa mejl. Säg ingenting, sluta bara. När någon frågar varför det inte kommer nya texter så svarar du vänligt att det inte verkar finnas intresse för detta eftersom ingen har hört av sig till dig. 
Att få bekräftelse och tacksamhet är bonus för den som gör något för andra, det kan man nog säga. Man kan inte förvänta sig ett tack. Tyvärr.