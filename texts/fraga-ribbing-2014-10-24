Som du antyder tillåter sig allt fler i dag en märkbar självupptagenhet, vanligen parad med brist på förståelse för omgivningen. Det finns ett ord för detta: beklämmande. 
Samtidigt kan barnvagnsförare inte utgå från att de alltid har företräde, vilket en hel del gör utan att tänka på att andra kan ha lika stort behov av plats. Alla måste inse att de befinner sig i ett sammanhang där de inte är ensamma, och att de därför måste samordna sig med övriga i omgivningen. 
Du uppför dig ju som en vettig människa och tränger dig inte före andra. Då kan du med bestämt tonfall säga till de som struntar i köordningen och bufflar sig fram före dig: ”oj då/hoppsan (eller ”ursäkta” om du vill vara supertrevlig) men jag står faktiskt före dig här” – och fortsätta framåt utan att ge väg för bufflarna. 
Du kan också helt enkelt skjuta fram barnvagnen så att de som tränger sig hindras från att gå in före dig. 
I buss och tunnelbana måste du säga till de passagerare som tar upp barnvagnsplatsen på samma sätt ”ursäkta men det här är platsen för barnvagnar”. Eller ge vänlig instruktion: ”om du är hygglig och makar dig lite åt sidan så får min barnvagn också plats”. En del människor ser inte någon annan än sig själva och då måste man uppmärksamma dem på att det finns fler i världen än just de. 
Du ska alltså säga till, bestämt men gärna så vänligt du förmår, och du kan lugnt strunta i om de som tränger sig före dig tar illa upp. Det är, som det heter numera, deras problem.