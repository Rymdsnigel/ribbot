Det är numera vanligt att personer visar sina ömma känslor för varandra helt öppet, till skillnad från hur det har varit. Man kunde ge någon närstående en lätt kram, en snabb kindkyss, en diskret smekning – men ihärdigt storkramande och kärlekskyssande var direkt olämpligt när andra såg det. Det kallades nedsättande för ”sängkammarfasoner”, man skulle klara av att hålla sin passion privat, den ansågs inte angå andra än föremålet för den. Fortfarande är det otänkbart för exempelvis äldre generationer att krama och pussa sin partner i andras åsyn. Eller åhöra för den delen. Men för medelålders och yngre verkar det accepterat, kanske efter mönster från alla kända personer som kramas och pussas i offentligheten. Sociala medier där allting kan visas för alla, har nog också bidragit till denna ”öppenhet” som av många ses som härlig och fin, men av andra uppfattas som intim och privat. 
God stil är förstås att inte besvära andra med pussande och kärlekskramande annat än spontant och momentant. Även om man hyser heta känslor för sin käraste så måste gränsen gå vid allt som uppfattas som erotisk verksamhet, sådan bör än så länge förbehållas enrum. 
Hur du ska få dina kramande vänner att avhålla sig från sitt för dig besvärande kramande vet jag däremot inte. Du har redan utan effekt försökt förklara. Men du kan kanske när de börjar bli jobbiga att åse, säga vänligt ”nej hörni, nu ser ni ut att behöva gå undan ett tag.” Och gör de inte det så säger du ”okej, då flyttar jag på mig en stund så får ni hångla i fred”. 
Eller så står du ut med detta, tar upp en tidning och börjar läsa när de sätter igång, eller tittar åt ett annat håll och tänker på att all glöd falnar – någon gång. 