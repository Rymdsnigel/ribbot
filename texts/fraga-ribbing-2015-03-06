Så här blir det när inbjudarna – brudparet självt kanske – inte tar reda på hur en inbjudan ska formuleras för att bli begriplig. Denna är åt skogen. Den kan tolkas så att ni är så kallade vigselgäster, det vill säga ombedda att övervara själva vigselakten, inget mer. Men det går också att på grund av klädselangivelsen tyda den som att ni är bjudna att delta i någon form av bjudning/mottagning efter vigselakten. 
Även påpekandet av att bröllopet har ett visst tema (Varför tycker så många brudpar att det inte räcker med bröllopsfest utan vill krångla till det för gästerna med ett konstgjort tema? Jag får frågor om allt från Las Vegas till någon svunnen epok!) markerar att ni förväntas klä er enligt detta tema. 
Skulle ingen form av bjudning följa på vigselakten ska vigselgästerna givetvis inte behöva klä upp sig på mörk kostymnivå, än mindre enligt något pretentiöst tema. Möjlig­heten, om än svag, finns därför att vigselgästerna bjuds på något efter ceremonin, champagne och något litet ätbart exempelvis. Då kan möjligen klädkoden vara förklarlig. Är det en mottagning för alla efter vigseln ska detta naturligtvis anges i inbjudan. 
Utan att ha bjudits till efter­följande tillställning kommer man som vigselgäst i god till platsen för vigseln. Man sätter sig, om platsen är en kyrka, i bänkarna bakom de festklädda gäster som är bjudna att delta i kalaset efteråt. 
Efter vigselakten går vigsel­gästerna ut precis som övriga, och lyckönskar brudparet förutsatt att detta som brukligt står en stund på kyrkbacken. Vigselgästerna beger sig därefter åt sitt håll medan övriga gäster tar sig till festlokalen. Att klä sig i mörk kostym för att sitta i en kyrkbänk och eventuellt vara en kort stund på kyrkbacken är sannerligen onödigt. Det räcker utmärkt med bästa vardagsklädseln (undantaget kungligt tv-sänt bröllop, då får även vigselgästerna klädselangivelse – men det är faktiskt en annan sak). 
En del brudpar tror att de kan kräva att även de som enbart är vigselgäster ska klä upp sig – vilket alltså är alldeles fel. Obs: det är inte en ära att få närvara vid vigseln, utan tvärtom, de som åser ­ceremonin hedrar brudparet med att vara där och därmed vara ­vittnen. Att enbart närvara vid ­vigseln är alltså inte att delta i något slags ”bjudning” i gängse mening. Det är därför som vigselgästerna enligt gammal sed inte ska tacka brud­paret, till skillnad från om de bjudits till festen, den ska gästerna tacka brudparet/inbjudarna för. 
Här förstår inte brudparet/­inbjudarna hur man uttrycker sig för att ge dem man känner möjlighet att övervara vigselakten utan en efterföljande bjudning. Eller så blir det någon mottagning/bjudning efteråt även för vigselgästerna. Det är omöjligt även för mig att avgöra vilket, med den otydliga inbjudan som du har fått. Tyvärr är enda möjligheten att du letar fram någon nära vän eller anhörig till brudparet och frågar om denna inbjudans mening. 
Annars måste du ringa till brudparet och helt enkelt fråga. Det kan du göra ungefär så här ”så roligt att ni gifter er, vi kommer gärna till kyrkan, och har jag förstått rätt så åker vi hem när ceremonin är slut, eller hur?” Då behöver inte brudparet tycka att det är pinsamt att säga ”ja, det var så vi tänkte” eller i bästa fall ”vi hoppas att ni stannar på champagnemottagningen efteråt”. 
Present förväntas man inte ge som vigselgäst, men kan förstås göra det om man vill. I så fall kan den medföras till kyrkan och överlämnas efteråt utanför, kanske någon marskalk, tärna eller festgäst kan ta den till festlokalen. Annars är ett telegram till brud­paret ­tillräckligt. Det ska traditionellt läsas upp under bröllops­middagen.