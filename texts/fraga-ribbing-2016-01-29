Inte någon bra kompis! Eller i alla fall fasligt oförstående. Det är självklart att hon skulle ha lämnat tillbaka väskan omedelbart efter det användande som du hade lånat ut den till, det vill säga en gång. Att efter dina påstötningar inte lämna igen den omgående med en stor ursäkt är pinsamt och okamratligt. Det är ganska vanligt att vänner, särskilt ungdomar, lånar väskor, skor och klädesplagg av varandra, men det är inte samma sak som att den som lånar får använda det lånade som om det vore personens eget. Du får stå ut med att hon tycker att du är lite otrevlig som du skriver, det har du all rätt att vara. 
Låna inte ut något mer till denna vän. Säg som det är ”tyvärr, det är det där med min väska som du liksom bara behöll, jag klarar inte det, så jag har bestämt mig för att inte låna ut mina grejer mer”. Du kan ju ha en snäll ton när du säger det, men meningen ska vara tydlig: det här är inte okej. 
Du ska ha tillbaka väskan genast. Säg till din slarviga och självupptagna kompis att du behöver den omedelbart. Varför ska du låta henne ha den ännu en kväll? Det är din väska. Hon utnyttjar att du är hygglig. 
Av din fråga kan jag ana att du och din kompis har ganska ont om pengar. Vill du markera hur tråkigt du tycker att det är med hennes sätt skulle du kunna erbjuda henne vänligt att få köpa väskan av dig. Vill hon det så tar du betalt någon rimlig summa. Men vill du inte eftersom du själv gillar väskan återstår bara att genast kräva den tillbaka. Och att inte låna ut något.