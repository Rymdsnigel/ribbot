Det du beskriver är en lektion i hur man absolut inte ställer den sortens frågor. Den som frågar ska säga ”Hur har du det på lördag, vi behöver hjälp med X”. Då har du din chans att säga att det inte passar därför att du planerar en hemmakväll/att gå på bio/plugga/har beställt tvättstugan – vad som helst, men du ska inte ens behöva redogöra för det, man har rätt att ha ett privatliv. 
Frågan om hur du mår är normalt en tom artighetsfras, inte ett sätt att ta reda på om ditt tillstånd är sådant att du kan bistå med att passa eller bära eller hämta något. Frågaren vet att du antagligen inte vill hjälpa till med vad det nu är, om det hade gällt någon trevlig bjudning exempelvis hade frågan varit direkt ”Vill du äta middag med dom trevliga Z och Å på lördag hos oss.” Men nu är det något som du med rätta förmodas inte vara särskilt intresserad av. 
Så frasen om hur du mår kan du besvara med ”jodå, det är väl som vanligt/för oss alla, hur mår du?” Frågaren säger kanske att han eller hon mår bedrövligt och vill att du därför tar hand om/uträttar xxx åt vederbörande. Då kan du säga att du inte heller känner dig på topp och inte orkar medverka. 
När du får den ytterst ouppfostrade frågan om vad du gör den eller den kvällen (ouppfostrad därför att den underliggande avsikten är att du ska hjälpa till med något) kan du lugnt säga ”vi/jag har en del planer, är det något särskilt?” 
Den som frågat och får detta vaga besked kan då uttrycka sin önskan om ditt bistånd, varvid du kan välja att säga ja om du vill, eller säga att det inte fungerar, hänvisande till ”lite olika saker som jag/vi gärna vill göra”. 
Men grunden i ditt problem är andras felaktiga sätt att fråga, alltså försåtligt forskande i vad du gör och hur du mår för att kunna utnyttja dig till den frågandes nytta. 
Inte ett dugg okej och behöver därför inte besvaras med alltför runda älskliga förklaringar. Mina förslag är inte heller snorkiga eller ohövliga – du ville ju ha hyggliga fraser att kunna svara med. 