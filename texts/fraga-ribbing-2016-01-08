God etikett som jag hellre kallar för hyfs och stil säger beträffande det du frågar om: gör ingenting. 
Ofta får jag frågor om hur man ska göra när man blir störd av andras odör, lukt, stank eller doft som man får hosta av eller äcklas av. Men man kan aldrig meddela en annan person som man råkar befinna sig i närheten av att vederbörande luktar illa eller för mycket. Detta oavsett vilken lukt det är frågan om. Man kan inte förvänta sig att alla ska vara nyduschade och luktbefriade. 
Många människor tycker att svettlukt är naturligt och bra, det visar att man har ansträngt sig och jobbat. En del tycker att rökning är vars och ens ensak och att den otrevliga lukten är andras, inte rökarens, problem. Urin- och avföringslukt hör ofta ihop med dåliga sociala omständigheter, brist på badrum och så vidare, som man knappast kan anklaga någon för, annat än samhället. 
Alkohollukten har gamla anor och är besvärande särskilt för de som ogillar onykterhet – allt fler har jag förstått – men den kan inte förbjudas så länge alkohol får drickas. Parfym, rakvatten och hårmedel har intensiva dofter som många har svårt att härda ut med och vill veta hur de ska komma undan. 
Hur tänker sig dessa luktmotståndare en lösning på problemet? Att ingen som luktar eller doftar får resa kollektivt? Att doft- och luktnivån inte får överstiga något visst mått som ska noteras i spärren? Att det ska finnas vagnar förbehållna passagerare som inte luktar? Lukt är inte något som man kan lyfta av sig och lägga undan i väskan. 
En luktande person har samma rätt som man själv att använda transportmedel, att finnas i den verklighet som delas med andra. 
Så mitt svar till dig är: nej, det är inte okej att påpeka någon annans lukt. Att du ogillar påträngande lukter är förståeligt, men du kan inte göra annat än att byta plats, även om du måste stå upp hela resan. Många, många tycker i likhet med dig att det är obehagligt med andras starka lukter. Men ingen kan kräva luktfria medmänniskor.