Snusande måste man stå ut med så länge det inte är olagligt. Om pillandet i munnen sköts elegant av en tränad snusare kan det vara nästintill omärkligt. I så fall ingår det i sådant som omgivningen får stå ut med, anser jag. Man kan bli lika äcklad av att tvingas åse hur medmänniskor petar sig i öronen, biter på sina naglar, grejar med sitt hår med mera. 
Skälet till att så många håller på med sina snusdosor kan vara detsamma som rökarnas tröstande cigarretter: ett slags sysselsättning för att lindra stress. Det skulle knappast vara meningsfullt att föreslå dem att börja virka för att ha händerna upptagna och därmed öka sitt lugn – men visst vore det trevligare med virkande på möten istället för snustrasslande? 
Av en snusare krävs ovillkorligt att vederbörande i sällskap med andra sköter sin last diskret. Att se en snusare som gapar hämningslöst och stoppar in ett finger eller fler i munnen för att rota ur eller lägga in en prilla är direkt obehagligt. Smittrisk föreligger dessutom om snusaren utan mellanliggande handtvätt tar andra i hand eller tar i föremål som andra ska röra vid. Det är förmodligen ingen idé att kräva snusfria möten, men kanske man kan be snusarna utöva sin last i en paus utom synhåll? 
Det du beskriver om lössnusare låter synnerligen trist. Dessa personer kan du nog rekommendera att använda snuspåsar med diskret försiktighet i sällskap med andra, särskilt om dessa är icke-snusare. 
Men kanske du också måste vinnlägga dig om att stå ut med att andra beter sig på ett sätt som du ogillar? Inte minst för att du ska kunna tillgodogöra dig det som sägs på mötena. Till att börja med kan du placera dig så att du inte har snusarna i blickfånget. Och kanske i tysthet glädja dig åt moderna tiders rökförbud. 
Till skillnad från rökfolket sprider inte snusfolket gifter till andra runt omkring, det är först när de hanterar sitt avfall fel som det blir dåligt för miljön. Skadan för deras egen hälsa är, som det heter, deras sak. Du behöver ju inte ta dem i hand om du inte vill. 
