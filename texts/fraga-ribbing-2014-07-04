Detta slags frågor återkommer förfärande ofta, och därför tar jag upp dem igen; det verkar som om de inte avtar i antal trots allt mitt tjat om hur fel de är. 
Frågor om privatekonomi borde, om någonsin, ställas först när det finns en hyggligt nära kontakt etablerad mellan de som samtalar med varandra. Det är alltid fel att nosa i andras ekonomi. Samma sak gäller med ifrågasättande av bostadsort. I dessa tider av bostadsbrist kan man inte kritisera valet av – som skulle kunna kännas som förpassandet till – den plats någon bor på. Man ska helt enkelt vänta till dess att vederbörande själv tar upp ämnet ekonomi eller bostadsort. Vill man fråga om någons boendeort kan man säga bor du här i närheten/långt härifrån? så får personen själv avgöra hur detaljerat vederbörande vill beskriva detta. 
Du är inte överkänslig men sådana frågor – bostadsort, privatekonomi – är så vanliga att de flesta inte förstår att de frågar nyfiket och fel. 
Du behöver verkligen inte svara men du kan säga när din bostadsort ifrågasätts ”jag trivs jättebra” om du gör det, eller ”det fanns inget val” eller ”känner du till XX alls? Det pratas mycket skit om orten helt i onödan”. Eller så säger du om det är så, att du gärna flyttar därifrån. Men det är du som ska bestämma om du vill att den plats du bor på ska klassas som otrevlig. 
Angående frågan om vad din bostad kostar så ska du bara svara om du själv vill. Annars säger du antingen det utmärkta totalt goddag-yxskaft som du skriver, ”jag heter NN”eller så säger du svävande ”nja, det var lagom för den, tycker jag” eller ”minns inte riktigt” och tjatar frågaren vidare så säger du milt ”ska jag hämta pappren i bankfacket?”