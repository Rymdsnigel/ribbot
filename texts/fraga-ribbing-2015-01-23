Denna person (vars köns-identitet du neutraliserar av någon anledning – varken för mig eller ämnet spelar det någon roll om vederbörande är en man eller en kvinna) räknar förmodligen med din gratishjälp. Den slutsatsen drar jag av de många frågor jag får om medverkan vid vänners bröllop. 
Vanligast är att vänner ombeds fotografera eller filma bröllopet, och att medverka med musik/sång. Men också matlagning, att sy brudklänning/brudnäbbsklädsel och sminka och frisera brud och tärnor förekommer, liksom att ordna med dukning och skaffa blommorna – ingetdera mot ersättning ens av de faktiska kostnaderna utan allt förutsätts vara ett stort nöje för utföraren. Det kan det för all del vara, men då ska det vara ett frivilligt erbjudande. 
Om det medför kostnader för den som är hygglig nog att lägga tid på att bistå en vän inför bröllopet ska brudparet erbjuda sig att betala dem. 
Min uppfattning är att det inte bara är superpretentiöst utan nästintill skamligt att förvänta sig eller kräva eller räkna med att ens vänner ska ge av sin tid och kompetens för att gratis öka finessen på ens kalas eller bröllop. Det kallas utnyttjande och är fel. Är någon bjuden som gäst ska den personen inte avkrävas utgifter och arbetsinsatser. 
Vill du ändå göra detta som du är tillfrågad om är det absolut självklart att du inte ger någon ytterligare bröllopspresent. 
Du kan överväga vad er vänskap tål. Är ni nära vänner och brukar hjälpa varandra kanske du ska göra detta som present; är ni lite ytligare bekanta kan du mejla och redogöra för dina utgifter i samband med bröllopet, särskilt din arbetsinsats, och fråga om det finns marginal för en ersättning till dig. 