Tyvärr är det inte möjligt att förbjuda andras husdjur att passera tomtgränser. Ansvaret ligger hos djurens ägare eller handhavare, inte hos djuren som inte heller kan tvingas till ett beteende som strider mot deras natur. Från 1 mars till 20 augusti då fåglar och småvilt får ungar måste hundar hållas kopplade enligt vissa regler, eller stå under noggrann uppsikt. De ska då alltså inte heller kunna ta sig in i andras hem eller trädgårdar. Samma kopplingstvång gäller inte för katter. Men enligt svensk lag ska både hundar och katter ”hållas under sådan tillsyn och skötas på ett sådant sätt som med hänsyn till deras natur och övriga omständigheter behövs för att förebygga att de orsakar skador eller avsevärda olägenheter”. 
Detta har inte alla kattägare (och hundägare för den delen) insett. Många ser just sitt husdjur som så trevligt och sött att det ska tillåtas allting. Den attityden är lätt att förstå när man vet att många människor har sina husdjur som familjemedlemmar som får sitta med vid matbordet och gå omkring i sitt hus och sin näromgivning som de vill. Hur ska dessa djur veta att det finns andra som inte vill ha deras exkrementer i sin trädgård, inte ha dem i sina hem? 
Att klä in sin tomt eller sina rabatter med nät hjälper inte mot klättringsskickliga katter. Att lägga lock över grönskan är inte heller bra. Ett gammalt knep är att hälla kallt vatten över djuren – men det är bara elakt mot ett djur som inte förstår varför det är oönskat. Så gör man verkligen inte! 
Men några metoder finns för att hålla andras katter borta. Citrus brukar ogillas av katter, citron- och apelsinskal i trädgården kan hjälpa, om man inte tycker att det ser slarvigt ut. Man kan försöka med en kattskrämma som åstadkommer ett för människor ohörbart men för katter och en del hundar ytterst obehagligt ljud; det har åtminstone i en del fall god effekt. 
Och så kan man prata med katt­ägarna själva, förklara situationen och vädja om förståelse och bättre koll på katterna. Kanske, kanske inser då dessa djurvänner att även deras husdjur mår bäst av att hållas under uppsikt så att de inte blir illa sedda och ovälkomna hos en del personer.