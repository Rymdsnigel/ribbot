Personer som meddelar en värdperson att de förväntar sig en inbjudan till vad det än är behöver man inte bry sig om. De har så hög tanke om sig själva och sin oemotståndlighet att de klarar sig utan att få denna inbjudan. Även om inbjudningsbegäran är skämtsam finns ändå ett underförstått krav som hindrar eventuell rolighet. 
De kommentarer du citerar innebär ett krav som du egentligen kunde besvara med ett glatt leende: ”det kan du glömma”. 
Men så otrevlig är du ju inte, och det är lika bra att du försöker vara vänlig. En del personer fattar inte vad de säger och kanske man måste tycka lite synd om dem istället för att vara drullig tillbaka. Oavsett orsak: dessa pretentiösa personer som meddelar att de ser sig som självskrivna gäster kan du alltså strunta i. Du behöver verkligen inte ge någon förklaring, inga undanflykter, bara låta bli att skicka en inbjudan. 
Som du själv påpekar, de tvingar sig på och det finns ingen anledning att ge efter för sådant. Bara om det är din och din fästmans allra närmaste familj, föräldrar och syskon, är det okej att dessa säger att de förväntar sig en inbjudan. 
Är det någon annan självinbjudare som du ömmar för och vill vara snäll mot kan du säga att det blir en högst begränsad gästlista som tyvärr inte ger plats för vederbörande. 