Ytterkläder inomhus var förr ovanligt i de lokaler du beskriver. På teatern lämnade man rock, jacka eller kappa i garderoben för att man själv i lagom uppklätt skick skulle passa in i gemenskapen med övriga besökare – då var det rätt att markera sin glädje över att få se en föreställning genom att klä sig ett steg eller ett par över vardagsnivån. 
På bättre restauranger var det inte tillåtet med ytterkläder, de tog plats mellan borden och ansågs icke hygieniska i närheten av mat. Att män tog av sina huvudbonader inomhus var självklart. Om inte berodde det på brist på normalt hygglig uppfostran. 
Men detta var förr, i dag är det ofta som du beskriver och många verkar finna detta helt rimligt även om det mycket sällan är så kallt i nämnda lokaler att ytterkläderna verkligen&nbsp;behövs. Det kan ha med stöldrisk i obevakade garderober att göra. Eller att det går fortare att ta sig ut efter föreställningen/måltiden om man har ytterkläderna inom räckhåll. 
Det är som du frågar, gammaldags i meningen att det just i detta hänseende var lite bättre förr. Givetvis är det trevligare för andra om de slipper trängas med främmande jackor och kappor. Ohyfsat? Nja, lite kanske, men det är ändå så mycket annat: mobilbabbel eller surfande under en bio- eller teaterföreställning, godissmackande och matlukt, gräl, hånglande med mera. 
Kanske är det lättheten att visa upp sig och sitt liv öppet för alla mer eller mindre intresserade som gör att så många inte ser skillnad på vad som är fritt val i eget hem och vad som är vettigt beteende i andras närvaro. 
Men man kan inte säga till obekanta i publika lokaler att de ska ta av sig mössorna eller jackorna för att ens egen feststämning ska få frodas. Och inte hjälper det om man stirrar ogillande på dessa ytterkläder&nbsp;eller deras bärare. 
Det är helt enkelt ingenting att göra utom att härda ut. Eller gå på krogar med garderobstvång.