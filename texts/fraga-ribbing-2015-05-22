Nej, det är inte god stil att ge eller pracka på andra saker som man själv vill bli av med. Gåvor ska ha ett gott syfte: att glädja mottagaren. Men din farhåga att du skulle ge intryck av att ta emot vad som helst är nog fel, de som ger dig saker gör säkert likadant med andra. Det är roligt att kunna ge, och givare tänker inte alltid på vad de ger och om mottagaren har nytta av det. 
Problemet med den här babysittern klarar du enklast av genom att mejla eller ringa givaren och säga att ”nej tack, vi har redan skaffat en så du får gärna hämta tillbaka den, jag har så fullt upp att jag inte har tid att lämna den till Myrorna/grovsopshämtningen.” Det skapar inte någon fortsatt stor sympati hos givaren men du slipper fler möjligen välmenta onödigheter från henne. 
Tyvärr är det nog ganska många som ser en chans att bli av med överflöd genom att ”skänka” det till någon som de dessutom förväntar sig tacksamhet från. Babysittergivaren skulle förstås ha ringt dig innan och frågat, varvid du kunde ha tackat för vänligheten och sagt att du inte behövde den så hade det aldrig blivit något problem. Nu är den bara dumpad utanför din dörr och det får nog tyvärr räknas som ganska dålig stil. Man förutsätter inte att andra ska ta hand om det man själv inte vill ha, och om detta inte passar, se till att det oönskade slängs bort. 
Till din mor ska du väl ändå kunna säga som det är ”tack för all din generositet men nu är det proppfullt i alla skåp/fönsterbänkar/hyllor så ta inte med något annat än det vi kan äta upp!” 
De bekanta som kommer med mattor och andra inredningsprylar måste du kunna vänligt förklara för helst redan när du anar att de vill ge bort sina ägodelar, att du absolut inte har plats, men tacka dem för deras vänliga omtanke förstås. 
Visst ska ”snälla” givare fråga först innan de kommer med sådant som gör intrång i ditt hem, vilket det är att ge tavlor, möbler och så vidare, faktiskt inklusive större krukväxter. För att inte tala om burfåglar, hamstrar, kattungar, akvariefiskar och annat levande. Sådant som lever ger man endast till den man verkligen vet kan ta hand om och vill ha det.