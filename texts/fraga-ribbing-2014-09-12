Många gånger genom åren har jag fått samma typ av fråga, och så har svaret diskuterats i spalten. Eftersom frågorna fortsätter att komma svarar jag igen, i förhoppningen att det ska bidra till att alla som okänsligt tjatar om andras eventuella graviditet slutar att göra detta. Jag hävdar envist att det är förbjudet att fråga om någon väntar barn eller har barn, eftersom jag vet av mängder av mejl hur oerhört svårt det kan vara med en sådan fråga. Men det verkar som om många, tyvärr särskilt kvinnor, tycker att de har rätten att fråga andra om de har eller väntar barn. Den rätten har de inte. Många anser att det är en naturlig fråga som alla kan ställa. Men de har fel. Det är en ytterst privat, personlig fråga som ingen har att göra med. Den som väntar barn och vill berätta det gör det utan att andra frågar. Den som inte har eller väntar barn ska inte behöva svara på detta. Så gott som alltid följs ett ja eller nej av vidare frågor: Varför inte? Vem är orsaken? Har du aldrig önskat dig barn? Varför bara ett barn?, och så vidare, rakt in i en annan människas innersta känslor. 
Du och din kollega skulle kunna snäsa av de som frågar genom att säga ”det har du inte med att göra” men du skriver att de som frågar är gulliga och ni ska ju fortsätta arbeta med dem, så det är fel metod att vara ovänlig. Bättre är att ni säger milt när ni får frågan om ni väntar barn ”hur menar du?” och då måste den som frågar säga ”ja, du har en bulligare mage nu så jag trodde att du osv” och då säger ni lika oföränderligt milt ”jaså, det var så du menade” – utan att svara med ett ja eller ett nej. Gör ni det här ett par gånger kommer frågorna förmodligen att upphöra. 
Ett annat sätt är att vänligt svara ”du kommer att se om jag blir gravid” – fast då har ni svarat egentligen att så är det inte just nu. 
Eller att ni säger ”jag lovar att berätta för dig när jag får barn” vilket bör få dem att fatta att ni inte vill svara, ytterst få kvinnor får barn utan att omgivningen har lyckats notera det. 
Varför det nu vore så viktigt att få veta i förväg att någon ska ha barn – när barnet väl har kommit blir det ju uppenbart. 