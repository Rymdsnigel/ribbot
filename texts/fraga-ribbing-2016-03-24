Jättejobbigt! Många männi­skor beter sig som din väninna, det kommer ofta frågor till spalten om detta problem. 
Den som ställer in ett möte sent eller kommer försent stjäl andras tid, brukar jag svara. Visst finns det förklaringar som är godtagbara men det som du och många andra beskriver är ett systematiserat ­saboterande av överenskommelser. 
Men det verkar också hopplöst att få dessa sen-människor att förstå vad de gör. Somliga kan helt enkelt inte passa en tid, det är en brist i deras personlighet, de saknar tidsuppfattning eller vad det kan vara, och de verkar inte vara medvetna om det. Andra förefaller tycka att det inte är så viktigt med det samspel som ett beslutat möte är, de tänker hellre på sig själva och vad som är bekvämast eller roligast för dem. 
Du kan sätta dig ner med din väninna en lugn stund och försöka än en gång förklara hur besvärligt det är med hennes avbokningar och sena ankomster. Men det hjälper nog inte, det behövs tydligare åtgärder. 
Visserligen tycker jag inte att man ska hämnas men det här är kanske ett sådant tillfälle när det behövs. 
Så om du står ut med att bete dig illa kan du göra samma sak mot henne: ni har en tid bestämd och du kommer inte dit. Skicka ett sms en stund senare och säg att du inte hann. Efter två sådana gånger kommer hon att undra vad du håller på med och då får du förklara att du gör detta för att du blir så upprörd över att behöva vänta på henne och inte heller står ur med att hon ställer in möten, så du vill visa henne hur jobbigt det beteendet är.